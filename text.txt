○上在潛邸, 夢有神人執金尺自天而降, 授之曰: "慶侍中 復興, 淸矣而已老; 崔都統 瑩, 直矣而少戇。 持此正國, 非公而誰!" 其後有人踵門獻異書云: "得之智異山巖石中。" 書有 "木子乘猪下, 復正三韓境。" 又有"非衣走肖三奠三邑" 等語。 使人迎入則已去, 尋之不得。 高麗書雲觀所藏秘記, 有建木得子之說, 又有王氏滅李氏興之語, 終高麗之季, 秘而不發, 至是乃見。 又有早明之語, 人莫諭其意, 及國號朝鮮, 然後乃知早明卽朝鮮之謂也。 宜州有大樹, 枯朽累年, 先開國一年, 復條達敷榮, 時人以爲開國之兆。 又太祖在潛邸, 嘗至侍中慶復興之第, 復興迎入, 使其妻出見, 禮意甚至。 且屬其子孫曰: "吾之豚犬, 惟公將庇之, 煩公幸勿忘。" 每待之必尊異。 太祖或因征討出外, 則復興每告曰: "東韓社稷, 將歸掌握, 毋憚汗馬之勞, 克成鎭國之功。" 嘗有相命師惠澄私謂其所親曰: "吾相人之命, 多矣, 無如李  【太祖舊諱。】 者。" 所親問: "賦命雖善, 位極於冢宰耳。" 澄曰: "若冢宰, 何足道哉? 吾之所相者, 君長之命也。 其代王氏而必興乎!" 又三軍蒐于新京之地, 殿下潛邸時, 亦往焉。 有一獐出, 殿下馳射, 一矢而斃。 諸王十餘人, 方聚立高丘見之, 驚駭相顧曰: "人多言李氏將興, 得非斯乎?" 又上王潛邸時, 往見侍中李仁任于其第。 旣出, 仁任謂人曰: "國家將必歸於李氏矣。"